\id JAS Kulvi Outer Seraji Bible
\ide UTF-8
\rem Copyright Information: Creative Commons Attribution-ShareAlike 4.0 License
\h याकूब
\toc1 याकूब
\toc2 याकूब
\mt1 JAMES
\mt1 याकूब
\is भूमिका
\ip याकुबे च़िठी आसा व्यवहारिक उपदेशो एक संग्रह ज़ुण सारै संसारा दी तित्तर-बित्तर ह्ई करै रहणैं आळै परमेश्वरे लोगा लै आसा लिखै दै। लिखणैं आळअ करा मसीही आचार-व्यवहार और च़ाल च़लणां लै व्यवहारिक ज्ञान और मार्गदर्श बारै निर्देश पेश करना लै सजीव च़िज़े उपमाओ प्रयोग। सह करा हरेक बिषय दी मसीही नज़रीऐ करै बच़ार, ज़िहय कि साहूकारी और गरीबी, परिक्षा, शोभलअ च़ाल-च़लण, पक्षपात, विश्वास और कर्म, ज़िभो प्रयोग, बुध्दिमानी, लळाई-झ़गळै, घमंड और दीनता, दुजै लै दोष लाणअ, डिंगा मारनीं, धीर धरनअ और प्राथणां करनीं।
\ip अह च़िठी दैआ मसीहता पालन करना लै विश्वासा संघै कर्म करनें महत्वा परैंदै बी ज़ोर।
\iot रूप-रेखा
\io1 भूमिका 1:1
\io1 विश्वास और बिध्दिमानी 1:2-8
\io1 गरीबी और धन-दौलत 1:9-11
\io1 परख और प्रलोभन 1:12-18
\io1 शुंणनअ और करनअ 1:19-27
\io1 पक्षपाते खलाफ चतैनगी 2:1-13
\io1 विश्वास और कर्म 2:14-26
\io1 विशवासी और तेऊए ज़िभ 3:1-18
\io1 मसीही और संसार 4:1-5:6
\io1 विभिन्न नर्देश 5:7-20
\c 1
\s आदर-सत्कार
\p
\v 1 परमेश्वरे और प्रभू यीशू मसीहे दास याकुबे तरफा का तिन्नां बाराह गोत्रा लै ज़ुंण तित्तर-बित्तर ह्ई करै रहा, तिन्नां लै राज़ी-बाज़ी और नमस्कार।
\s विश्वास और बुध्दिमानी
\p
\v 2 हे मेरै भाईयो, ज़ेभै तम्हैं नाना प्रकारे परिक्षा दी पळा,
\v 3 ता एता समझ़ा पूरै आनंदे गल, और इहय समझ़ी करै कि थारै विश्वासा परखी करै ह्आ धीरज़ पैदा।
\v 4 पर धीरज़ा दैआ आपणअ पूरअ काम करनैं कि तम्हैं पूरै सिध ह्आ और तम्हां निं किछ़ू गले कामीं पेशी लोळी रही।
\p
\v 5 पर ज़ै तम्हां मांझ़ै कसा बुधिए घटी बी आसा, ता तेता मांगा परमेश्वरा का, ता सह दैआ बिणां कोई सुआल पुछ़ै सोभी लै खुल्लै हाथै।
\v 6 पर मांगा विश्वासा संघै, और कोई शक निं करी किल्हैकि शक करनैं आळअ ह्आ समूंदरे छ़ाली ज़िहअ ज़ुंण हाऊआ दी उछ़ळदी रहा लागी।
\v 7 इहय आदमीं निं समझ़ी कि मूँह प्रभू का किज़ै भेटे।
\v 8 सह आदमीं आसा दुचितअ और आपणीं सारी गल्ला दी आसा सह च़ंच़ळ।
\s गरीबी और अमीरी
\p
\v 9 दीन भाई निं आपणैं उंच़ै पदा लै घमंड करी,
\v 10 और धनबान रहै आपणीं नीच दशा दी किल्हैकि सह नाशणअ घाहे फूला ज़िहअ दूर।
\v 11 किल्हैकि सुरज़ा निखळणैं का बाद पळा चटाक धुपअ और घाह दैआ सह शकेऊई, और तेतो फूल झ़ळा धरनीं और तेते शोभा बी ह्आ खतम। ठीक इहयई सेठ बी मिलणअ आपणैं रसतै हांढदी-हांढदी धूळै जैंदरी।
\s परख और प्रलोभन
\p
\v 12 धन्य आसा सह माह्णूं ज़ुंण परिक्षा दी स्थिर रहा, किल्हैकि तेऊ पाणअ खरै रही करै ज़िऊणेंओ सह मुकुट, ज़सरी प्रतिज्ञा प्रभू आपणैं प्रेंम करनैं आळै लै आसा की दी।
\v 13 ज़ेभै कसरी परिक्षा होए, ता सह निं इहय बोली कि मेरी परिक्षा ह्आ परमेश्वरे तरफा का। किल्हैकि नां ता बूरी गल्ला करै परमेश्वरे परिक्षा हंदी, और नां ता सह कसरी परिक्षा आप्पू करदअ।
\v 14 पर हरेक मांह्णूं आपणीं ही अभिलाषा दी खिंचूई करै और शाची करै पळा परीक्षा दी।
\v 15 तेखअ दैआ अभिलाषा गर्भ धारण करी करै पापा लै ज़ल्म और ज़ांऊं पाप बढा, ता सह दैआ मौता लै ज़ल्म।
\p
\v 16 हे मेरै भाईयो, धोखअ निं खाई।
\v 17 किल्हैकि हरेक शोभलअ बरदान और हरेक उत्तम दान एछा उपराई का, और सह भेटा ज्योतिए पिता का, ज़ेथ नां ता कोई बदळाव ह्ई सकदअ नां ता अदळी-बदळी करी करै तेथ छ़ैली लागदी।
\v 18 तेऊ आसा आपणीं इछा करै हाम्हैं सच्च़ाईए बच़ना करै हाम्हैं बणांऐं दै, ताकि हाम्हैं तेऊ बणांईं दी च़िज़ा मांझ़ै एकी प्रकारो पैहलअ फळ ह्ई सके।
\s शुळणअ और करणअ
\p
\v 19 हे मेरे प्रिअ भाईयो, एसा गल्लो आसा तम्हां का थोघ, तैहीता हरेक मांह्णूं रहै शुंळणा लै आजू और बोळणा लै पिछ़ू और क्रोधा दी रहै धीमअ।
\v 20 किल्हैकि मांह्णूंओ क्रोध निं परमेश्वरे धर्मा निर्बाह करी सकदअ।
\v 21 तैहीता सारी मलिनता, बैरभावे बढ़दी दूर करी करै, तेऊ बच़ना करै नम्रता संघै ग्रहण, ज़ुंण थारै दिला दी आसा ब्ऊअ द और ज़ुंण तम्हां लै मोक्ष दैई सका।
\v 22 पर बच़ना दी च़लणैं आळै बणां, सिधै शुंळणैं आळै निं ज़ुंण आपणैं आप्पू लै धोखअ दैआ।
\v 23 किल्हैकि ज़ुंण कोई बच़ना शुंळणैं आळअ आसा, और तेथ च़लदअ नांईंं आथी, ता सह आसा तेऊ आदमीं ज़िहअ ज़ुंण आपणअ मूंह शिशै दी भाळा,
\v 24 और आप्पू भाळी करै लागा सह हांढदअ तेतरी जाआ सह तेभी बिसरूई कि सह किहअ त।
\v 25 पर ज़ुंण माह्णुं आज़ादीए सिध व्यवस्था दी धैन दैआ, तेऊ भेटणीं आपणैं कामां लै इहय करै आशीष कि सह निं शुंणीं करै पर सह करा तिहअई काम बी।
\v 26 ज़ै कोई आपणैं आप भक्त समझ़े, और आपणीं ज़िभा दी लगाम नां दैऐ, पर आपणैं दिला लै धोखअ दैए, ता तेऊए भगती आसा बेकार।
\v 27 म्हारै परमेश्वरा नेळ आसा शुध और निर्मल भगती एही कि अनाथ, और बिधबे, क्लेशा दी तिन्नेंं मज़त-मदैद करे, और आपणैं आप डाहे संसारा का निष्कलंक।
\c 2
\s पक्षपाते खलाफ चतैनगी
\p
\v 1 हे मेरै भाईयो, म्हारै महिंमायुक्त प्रभू यीशू मसीहो विश्वास निं तम्हां दी पक्षपाता संघै लोळी हुअ।
\v 2 किल्हैकि ज़ै कुंण आदमीं सुनें मुंदळी बाह्निं और नंऊंऐं कोट पैंट बाह्निं थारी सभा दी एछे और कंगाळ बी खिंथळै बाह्नी करै थारी सभा दी एछे,
\v 3 और तम्हैं तेऊ कोट पैंटा आळेए मुंहा भाळी इहय बोले कि तूह बेश इधी राम्बळी ज़ैगा और तेऊ गरीबा लै बोले इहय कि तूह रह इधी खह्ळुई, या इधी बेश बोरी परैंदै,
\v 4 तै इहय करै कै तम्हैं आप्पू मांझ़ै भेदभाव निं किय? या बूरै बच़ारा करै न्याय करनै आळै निं हुऐ?
\v 5 हे मेरै प्रिय भाईयो, शुंणां परमेश्वरै कै एऊ संसारे गरीब निं च़ुनैं कि तिंयां बी विश्वासा दी धर्मीं और तेऊ राज़े अधिकारी होए, ज़ुंण प्रतिज्ञा प्रभू तिन्नां लै आसा की दी ज़ुंण तेऊ संघै प्रेंम करा?
\v 6 पर तम्हैं कई की तेऊ गरीबे बेइज्ज़ती, ईंयां सेठ लोग कै तम्हां लै अत्याचार निं करदै? तिंयांई कै तम्हां कोर्ट कचैहरी लै घिशी निं निंदै?
\v 7 तिंयां कै तेऊ प्रभू यीशूए उत्तम नांओंए निंदा निं करदै ज़सरै तम्हैं आसा?
\v 8 तैबी ज़ै तम्हैं पबित्र शास्त्रे तेऊ बच़ने साबै कि तूह कर आपणैं पड़ोसी संघै प्रेंम करा सच्च़ी तेऊ राज़ेए कानूंने व्यवस्था पूरी, एता करा तम्हैं ठीक।
\v 9 पर ज़ै तम्हैं पक्षपात करे, ता तै करा तम्हैं पाप, और व्यवस्थे साबै बी आसा तम्हैं अपराधी।
\v 10 किल्हैकि ज़ुंण कोई सारी बबस्थो पाळण करा पर एकी गल्ला दी च़ूक करे, ता तै आसा सह सोभी गल्ला दी दोषी।
\v 11 तैहीता ज़ुंणीं इहय बोलअ कि, तूह निं कंजरी गल्ला करी, और तेऊई बोलअ इहय बी कि तूह निं हत्या करी। एते तैणीं कि तूह निं किधी कंझ़रूअ आथी पर हत्या की, तैबी बी बणअ तूह व्यवस्था उलंघन करनैं आळअ।
\v 12 तम्हैं बोला बच़न तिन्नां लोगा ज़िहै, और काम बी करा, ज़सरअ न्याय आज़ादीए व्यवस्था करै आसा हणैं आळअ।
\v 13 किल्हैकि ज़ुंणीं दैया नांईंं की तिंनो न्याय हणअ बिणा कोई दैया किऐ, दैया ह्आ न्याय दी जयबंत।
\s विश्वास और कर्म
\p
\v 14 हे मेरै भाईयो, ज़ै कुंण इहय बोला कि मूँह आसा विश्वास पर कर्म निं करदअ, ता तेतो कै फाईदअ आसा? इहय विश्वास कै कधू उद्धार करी सका?
\v 15 ज़ै कोई भाई या बैहण नांगै बळिंगै होए, और तिन्नां का बैळी कलारी खाणां लै नांईंं होए,
\v 16 और तम्हां मांझ़ै कुंण इहय बोले कि राम्बळै करै नाशा, और गरम रहा और रज़ी खा-पिया, पर ज़ुंण च़िज़ा शरीरा लै ज़रूरी आसा और तिन्नां नांईंं दैए, ता तै किज़ै फाईदअ हुअ?
\v 17 तिहअई विश्वास बी ज़ै कर्मां संघै नांईंं होए ता तै आसा सह आपणैं स्वभाऊआ दी मूंअ द।
\p
\v 18 कै कोई इहय बोली सका कि ताह आसा विश्वास, और हूँ करा कर्म, तूह आपणअ विश्वास मुखा कर्मा बिण्हीं ता रहैऊ, मूँह रहैऊणअ आपणअ विश्वास ताखा कर्मा करै,
\v 19 ताह आसा विश्वास कि एक परमेश्वर आसा, तूह करा रांबळअ, दुष्टात्मां बी करा विश्वास और तिंयांं डरा कांबा बी।
\v 20 पर हे नकाम्मैं मांह्णूंआ, कै तूह इहय बी निं ज़ाणदअ कि कर्मा बिण्हीं निं विश्वास किछ़ू कामो आथी?
\v 21 ज़धू म्हारै पिता अब्राहमैं आपणअ शोहरू इसहाक बेदी दी बळी करना लै च़ढाऊअ, ता सह कै कर्म करी करै निं बणअ धर्मीं?
\v 22 ज़ै तंऐं भाळी हेरअ कि विश्वासै पाअ तेऊए कामां संघै मिली करै प्रभाव और कर्म करी करै हुअ विश्वास सिध,
\v 23 और पबित्र शास्त्रो अह बच़न हुअ पूरअ कि इब्राहम च़लअ परमेश्वरे साबै और अह गिणअ तेऊलै धर्म, और तेऊलै बोलअ परमेश्वरो साथी।
\v 24 तै हेरी तम्हैं अह गल भाळी कि मांह्णूं निं सिधअ विश्वासा करै धर्मीं हंदअ पर कर्मां करी करै बी ह्आ धर्मीं।
\v 25 और तेही ई राहाब बैश्या बी, ज़धू तेसा दूता लै आपणैं घरै आसरअ दैनअ और दुजै रसतै किऐ तिंयां बिदा, ता सह कै कर्म करी करै निं बणीं धर्मीं?
\v 26 हे नादान, ज़ेही देह आत्मा बगैर मूँईं दी आसा, तिहअ ई आसा विश्वास कर्म बिना मूँअ द।
\c 3
\s आपणीं ज़िभ बशै करनीं
\p
\v 1 हे मेरे भाईयो, तम्हां मांझ़ै निं खास्सै उपदेशक बणां, किल्हैकि तम्हां का आसा थोघ बी कि हाम्हैं उपदेश्क बी बणणैं दोषी।
\v 2 इहय करै कि हाम्हैं करा कई बारी च़ूक, ज़ुंण कोई बच़ना दी च़ूक नांईंं करदअ, सहैई आसा सिध मांह्णूं और सह सका सारी देही दी लगाम कशी।
\v 3 ज़ेभै हाम्हैं आपणैं बशा दी करना लै घोळै दी लगाम लाआ, तेता करै सका हाम्हैं तेऊए सारी देही बी फरेऊई।
\v 4 भाळा, एहीता ह्आ ज़हाज़ बडै पर प्रचंड हाऊआ करै च़लाऊअ द तैबी बी फरेऊआ एकी होछी ज़ेही पतबारा करै मांझीए साबै तिन्नां ओर्ही-पोर्ही।
\v 5 तेही ई आसा ज़िभ एक होछ़अ ज़िहअ आंग पर अह मारा बड़ी-बड़ी डिंगा, भाळा कि धख ज़ेही आग केतरै बडै बणैं शाचा।
\v 6 ज़िभ बी आसा एक आग, म्हारै आंगा मांझ़ै अधर्मो एक लोक और सारी देही लै लाआ कळंक, भवचक्रै डाहा अह आग लाई और नरक कुंडे आगी करै रहा ज़ळदी लागी।
\v 7 किल्हैकि हर प्रकारे बणेंए पशू, पंछी और रिंगणैं आळै ज़ीब, पाणीं दी चळणैं आळै सोभै ज़ीब सका माह्णूंएं बशै ह्ई और हुऐ बी।
\v 8 पर ज़िभा निं कोहै माह्णूं बशा दी करी सकदअ, सह आसा एक एही बला, ज़ुंण कधी निं रूकदी, सह आसा प्राण नाशक बिशा करै भह्रूई दी।
\v 9 एताई करै करा हाम्हैं प्रभू और पिता परमेश्वरे स्तुती, और एताई करै दैआ मांह्णूं लै श्राप, ज़ुंण परमेश्वरे स्बरूपा दी आसा बणैं दै।
\v 10 एकी खाखा का निखळा धन्यबाद और श्राप दुहै।
\v 11 हे भाईयो, इहय निं लोळी हुअ।
\v 12 कै सोबळीए एकी मुंहा का मिठअ और कळूअ दुही प्रकारो पाणीं निखळी सका? हे मेरै भाईयो, कै अंजीरे पेळा दी जैतून, या अंगूरे बेला दी अंजीर लागी सका? तिहअई कळूऐ सोतै का निं मिठअ पाणीं निखळी सकदअ।
\s स्वर्गीय ज्ञान
\p
\v 13 तम्हां मांझ़ै ज्ञानबान और समझ़दार कुंण आसा? ज़ुंण इहय होए सह करे आपणैं कामां शोभलै च़ाल च़लणा और नम्रता संघै प्रगट ज़ुंण ज्ञाना का उत्तपन्न ह्आ।
\v 14 पर ज़ै तम्हैं ज़ुंण आपणैं मनैं कळुई डाह और बिरोध करा, ता सच्च़ाईए खलाफ निं घमंड करी और नां झ़ुठअ बोली।
\v 15 अह ज्ञान निं सह आथी, ज़ुंण उपरा का होथा, पर अह आसा संसारिक और शैतानिं।
\v 16 तै की जिधी डाह ओर बिरोध ह्आ, तिधी ह्आ बखेळअ ओर हर प्रकारो दुष्कर्म बी।
\v 17 पर ज़ुंण ज्ञान उझै का एछा, पैहलै ह्आ सह पबित्र, तेखअ मिलनसार, तेखअ कोमल, मृदुभाव और दैआ, और शोभलै फळा करै लाधूअ द और पक्षपात और कपट निं तेथ हंदअ।
\v 18 और मेल मलाप करनैआळैलै धर्मों फळ ब्ऊआ मेल-मलाप करी करै।
\c 4
\s संसारा संघै दोस्ती
\p
\v 1 तम्हां बिच़ै लळाई-झ़गळै किधा का आऐ? तिंयां कै तिन्नां सुखबिलासा का निं आऐ ज़ुंण थारै आंगै-आंगै च़िखदै-धमुखदै रहा लागी।
\v 2 तम्हैं लालसा ता डाहा पर तम्हां निं सह भेटदअ, तम्हैं करा हत्या और डाह, तम्हैं निं किछ़ै प्राप्त करी सकदै, तम्हैं ह्आ झ़घळदै और लळदै लागै दै; तम्हां निं तै भेटदअ कि मांगदै निं आथी,
\v 3 तम्हैं मांगा, पर तम्हां निं भेटदअ, किल्हैकि तम्हैं मांगा बूरी इछा संघै, ताकि तम्हैं तेता भोग बिलासा दी उड़ाऊई सके।
\v 4 हे कंज़रीओ, तम्हैं कै ईह्अ बी निं ज़ाणदी कि संसारा संघै दोस्ती डाहणीं आसा परमेश्वरा संघै बैर डाहणअ? ज़ुंण बी संसारो दोस्त बणणअ च़ाहा, सह बणां आप्पू परमेश्वरो बैरी।
\v 5 तम्हैं कै इहय समझ़ा कि पबित्र शास्त्र आसा बेकार? ज़ुंण आत्मां तेऊ हाम्हां भितरी बसाऊई दी आसा, सह कै एही लालसा करा कि ज़सरअ प्रतिफल डाह होए?
\v 6 सह दैआ होर बी गूण-जश, तैहीता इहय आसा लिखअ द कि परमेश्वर करा अभिमानिओं बिरोध और दीन मना आळै लै दैआ गूण-जश।
\v 7 तैहीता परमेश्वरे अधीन ह्आ और शैतानो करा सह्मनअ, तै भागणअ सह तम्हा सेटा का दूर।
\v 8 परमरबेश्बरा नेळ एछा, तै एछणअ सह तम्हां नेळ बी, हे पापीओ, आपणैं हाथा करा शुध, और हे दुचितै लोगो, आपणैं दिला करा पबित्र।
\v 9 दुखी ह्आ, और शोग करा, और लेरा ला। थारअ हासणअ बदळणअ शोगा दी और थारअ आनंद बदळणअ उदासी दी।
\v 10 प्रभूए सह्मनै बणां दीन, तै बणांणैं तम्हैं तेऊ शिरोमणीं।
\s भाई लै दोष लाणअ
\p
\v 11 हे भाईयो, एकी दुजेए बदनामीं निं करा, ज़ुंण आपणैं भाईए बदनांमीं करा, या आपणैं भाई लै दोष ला, सह करा व्यवस्थे बदनांमीं, और व्यवस्था दी लाआ सह दोष, तै निं तूह परमेश्वरे व्यवस्था दी च़लणैं आळअ आथी।
\v 12 व्यवस्था दैणैंआळअ और हाकिम आसा एकै, ज़सा बचाऊणैं और नाश करनें शगती बी आसा तेऊ एकी का, तूह कुंण आसा? ज़ुंण आपणैं पड़ोसी लै दोष ला?
\s घमंडे खलाफ चतैनगी
\p
\v 13 तम्हैं ज़ुंण इहय बोला कि आझ़़ या काल्ला हाम्हैं कसा होरी नगरी नाशी करै तिधी बताऊणीं हाम्हां एक साल होर, और कोई बपार करी करै खटणैं हाम्हां ढबै।
\v 14 पर इहय निं तम्हां का थोघै आथी की काल्ला किज़ै हणअ? शुणीं ता ल्आ, थारी ज़िन्दगी आसा किज़ै? तम्हैं ता ज़िहै भाफा ज़िहै आसा, ज़ुंण थोळी घळी ता धेछिआ और तेखअ ह्आ लोप।
\v 15 एता का उल्टअ च़ाहिए तम्हां इहय बोळणअ कि, ज़ै प्रभू चाहे ता तै रहणैं हाम्हैं ज़िऊंदै और अह काम बी करनअ हाम्हां।
\v 16 पर ऐबै करा तम्हैं आपणीं डींग मारी करै घमंड, इहय सारअ घमंड ह्आ बूरअ।
\v 17 तैहीता ज़ुंण भलाई करनअ ज़ाणां और तेता नांईंं करदअ, तेऊलै आसा अह पाप॥
\c 5
\s सेठ लोगा लै चतैनगी
\p
\v 1 हे सेठो, तम्हैं बी ल्आ शुंणीं, तम्हैं आपणैं आजू एछणैं आळै क्लेशा लै ला ळैळा।
\v 2 थारअ धन ग्अ बिगळी, और थारै झिकळै हेरै ल्ह्ऐ खाई।
\v 3 थारै सुनैं च़न्दी दी ग्ई खई लागी और तेसा ख्ई दैणीं तम्हां लै गूआही और आगी ज़िहअ खाणअ थारअ मास, तम्हैं आसा आखरी जुगै आप्पू लै धन बटोरअ द।
\v 4 हेरा, ज़ुंणीं मज़दूरै थारै खेच ल्ऊऐ, तिन्नें मज़दूरी ज़ुंण तम्हैं धोखअ दैई करै खाई, सह लागी लैळा लांदी, और तिन्नां ल्ऊणें आळेए लेरपकार ग्ई पुजी फौज़े मालका प्रभू परमेश्वरा सेटा।
\v 5 तम्हैं रहै पृथूई दी भोग बिलासा दी लागी, और बडअ भारी सुख भोगअ, तम्हैं आसा एसा काटणेंए धैळी लै आपणअ दिल धाची-पाळी करी मोटअ ताज़अ किय द।
\v 6 तम्हैं पाअ धर्मीं दोषी बणांईं करै मारी; सह निं थारअ सह्मनअ करदअ।
\s दुखा दी धीर धरनअ
\p
\v 7 हे भाईयो, प्रभू एछणैं तैंणीं धरा धीर, हेरा, ज़िम्मींदार बी धरा धरतीए अनमोल फळे आशा डाही करै पैहली और आखरी बरसाती तैंणीं धीर।
\v 8 तम्हैं बी धरा धीर, और आपणैं दिला करा मज़बूत, किल्हैकि प्रभू एछणें शुभ धैळी आसा नेळ।
\v 9 हे भाईयो, एकी दुजै लै निं दोष लाआ, ताकि तम्हां लै बी कुंण दोष नां लाऐ, हेरा, हाकम आसा दुआरै खह्ळुअ द।
\v 10 हे भाईयो, ज़ुंणीं भविष्यवक्ता, प्रभूए नांओंऐ गल्ला की, तिन्नां समझ़ा दुखा च़कणैं और धीर धरना लै आपणअ आदर्श।
\v 11 हेरा, हाम्हैं बोला धीरज डाहणैं आळै लै धन्य, तम्हैं अय्यूबे धीर धरनें बारै ता आसा शुंणअ द, और प्रभूए तरफा का ज़ुंण तेतो प्रतिफल तेऊ भेटअ तम्हैं तेता बी ज़ाणा, ज़िहअ करै प्रभूए खासी करूणा और दैआ प्रगट ह्आ।
\p
\v 12 पर हे मेरै भाईयो, सोभी का श्रेष्ठ गल आसा अह कि कसम निं खाणीं, नां स्बर्गे, नां धरतीए, नां कोई बी च़िज़े। पर थारी गल्ला लोळी हुई हां ए हां और नांईंं ऐ नांईंं, ताकि तम्हां कोई दंड नां भेटे।
\s प्राथणें शगती
\p
\v 13 ज़ै तम्हां मांझ़ै कोई दुखी होए; ता तेता लै करै प्राथणां। जै तम्हैं खुशी होए, ता प्रभूए स्तूती करना लै बोलै भज़न।
\v 14 ज़ै तम्हां मांझ़ै कुंण बमार होए, ता कलीसिया (मंडळी) का प्राचीन (बुज़ुर्ग प्राथणां करनैं आळै) शादै, और तिंयां प्रभूए नांओंऐं तिन्नां लै तेल मळी करै प्राथणां।
\v 15 और विश्वासे प्राथणां करै जाणअ रोगी बच़ी और प्रभू करनअ सह झ़ैऊई करै खळअ। और ज़ै तेऊ कोई पाप बी कियै दै होए, तेते बी भेटणीं तेऊलै माफी।
\v 16 तैहीता तम्हैं मना आप्पू मांझ़ै एकी दुजै सह्मनै आपणैं पापा और एकी दुजै लै करा प्राथणां, ज़िह्अ करै तम्हैं बमारी का राम्बळै हणैं, और धर्मीं आदमींए प्राथणें प्रभावा करै सका कई गल्ला ह्ई।
\v 17 एलिया बी ता हाम्हां ज़िहअ दुख भोगी मांह्णूं थिय, और तेऊ की लेरा लाई प्राथणां कि पाणीं निं लोळी बरशअ; और साढै चीइ बर्शा तैणीं निं भूंमीं दी ओश बी पळी।
\v 18 तेखअ की तेऊ भी प्राथणां, और सरगा का हुअ पाणीं और भूमीं हुई हरी भरी।
\p
\v 19 हे मेरै भाईयो, ज़ै तम्हां मांझ़ै कुंण सच्च़ाईए रसतै का भटके, और तेऊ कुंण फरेऊई आणें,
\v 20 ता सह ल्ऐ एसा गल्ला समझ़ी कि ज़ुंण कोई भटकै दै पापी फरेऊई आणें, सह बच़ाउआ एक प्राण मौता का, और कई पापा दी पाआ सह परदअ।
